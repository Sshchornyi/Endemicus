
Ківі мешкають переважно у сирих вічнозелених лісах; довгі пальці на ногах дозволяють їм не провалюватися на вологому ґрунті. У місцях найщільнішого мешкання на 1 км² припадає 4—5 птахів. Ведуть виключно присмерковий та нічний спосіб життя.
Навіть із фото можна зрозуміти, що птах ківі має майже такі розміри, як звичайна курка. Може здатися, що птах вкритий густою шерстю, але насправді - це звичайні пір'я. Оперення найчастіше світло бурого або сірого кольору, що робить птаха схожим на плід ківі. Багато хто вважає, що птаха назвали на честь плода, але насправді, усе навпаки - першим ім'я ківі отримав саме цей дивовижний птах. Птах ківі має грушоподібний тулуб і маленьку голову, посаджену на коротку шию. Маса тіла може бути від 1,5 до 4 кг. Оскільки самкам необхідно виношувати яйця, то їхня вага більша в порівнянні із самцями. Крила рудиментарні, що не перевищують 5 см у довжину, тому птах ківі не може літати. Він не має хвоста. Є ще низка видових особливостей, які роблять його більш схожим на ссавців: нормальна температура тіла складає 38 градусів, тоді як для більшості птахів характерні 40-42 градуси біля дзьоба ростуть вуса - вібриси, які відповідають за нюх птаха. Вони мають досить слабкий зір, але зовсім не страждають від цього через розвинений слух і чуйний нюх.
Протягом дня ківі ховаються у виритій норі, дуплі або під корінням дерев. У ківі Apteryx haastii нори являють собою справжній лабіринт з кількома виходами; в інших видів нори побудовані простіше, з одним виходом. На територіальній ділянці може бути до 50 сховищ, які птах змінює кожного дня. Нору ківі займає тільки через декілька тижнів після того, як її вириває, — за цей час трава та мох встигають підрости, маскуючи вхід. Іноді ківі спеціально маскує гніздо, прикриваючи вхід листям та гілками. Вдень вони залишають свої сховища тільки у випадку небезпеки.
У ківі високо розвинена територіальність та пара птахів, особливо самець, активно захищає від конкурентів гніздову ділянку, яка може займати від 2 до 100 га (у ківі Apteryx rowi). Межі своєї гніздової ділянки птахи маркують за допомогою криків, які вночі чутно за декілька кілометрів. Інколи між самцями можуть траплятися сутички за гніздову територію. Думка, що ківі незграбні та малорухливі є помилковою — у природі вони рухливі та за одну ніч обходять всю гніздову ділянку.
На пошук здобичі ківі виходять приблизно через 30 хвилин після заходу сонця. Їх корм складають комахи, молюски та ґрунтові черви, а також опалі ягоди та плоди. Здобич ківі відшукують за допомогою нюху та дотику, розгрібаючи землю лапами та глибоко занурюючи у неї дзьоб. Інколи ківі споживають дрібних амфібій та ракоподібних.

