Вели́ка па́нда, бамбу́ковий ведмі́дь — рослиноїдний ссавець із ряду хижих і родини ведмедевих (Ursidae). Проживає на кількох гірських хребтах Китаю — у результаті землеробства, вирубки лісів та іншого, бамбуковий ведмідь був вигнаний із низинних районів. Населяє гірські ліси, змішані хвойні й широколистяні ліси, де присутній бамбук, який становить 99 % раціону тварини. Голова кругла, тіло кремезне, хвіст короткий. Шерсть дуже густа; на тулубі біла, а ноги, кінець хвоста, вуха, круги навколо очей чорні. Бамбуковий ведмідь заввишки 65–70 см, довжина тіла до 1.5 м, вага 80–125 кг.
Велика панда живе в листяних та хвойних лісах із густим бамбуковим підліском в гористих місцевостях центрального Китаю, таких як Сичуань і Тибет, на висоті від 1200 до 4000 м над рівнем моря. Зливи та густі тумани протягом усього року властиві цим лісам, що часто повиті густими хмарами. Панди вимирають через те, що бамбукові ліси, де вони живуть, масово вирубують і тваринам немає де жити.
Загальна площа їхнього ареалу близько 30 000 км², проте існує думка, що панди живуть на ділянці, що становить не більше 6 000 км². У рідних лісах кожна панда визначає свою територію, помічаючи крайні дерева за допомогою виділень із пахучих залоз. Іноді ці території частково накладаються на чужі межі, проте тварини звичайно уникають одне одного, живучи поодинці.
Китайська назва панди — «ведмідь-кіт» і означає те саме якщо прочитати її в зворотному напрямку. На заході свою назву «панда» звір отримав через віддалену схожість із малою пандою, також вона була знана під назвою «плямистий ведмідь» (Ailuropus melanoleucus). Ближче до кінця 20-го століття панда стала своєрідним символом Китаю, та її зображення використовується на китайських золотих монетах.
Вчені не мають точних даних, скільки панди живуть в дикій природі, але, без сумніву, менше ніж у неволі. Китайські вчені повідомляли, що панди в неволі доживали до віку 35 років. 
Попри те, що панди належать до ряду хижих, їхній раціон переважно вегетаріанський. Фактично, вони їдять один тільки бамбук. За день доросла панда з'їдає до 30 кг бамбука і пагонів. Технічно ж, як і багато інших тварин, панди всеїдні.
Коли велика панда не спить, тобто близько 16 годин на добу, вона майже постійно харчується. Для збереження маси тіла їй необхідно з'їдати величезну кількість бамбука, зокрема через те, що вегетаріанська їжа не дуже поживна, а з іншого боку, тому, що травна система панди не така ефективна, як в інших травоїдних тварин. Якщо більшість травоїдних засвоює 80 % їжі, то панда лише 17 %.
